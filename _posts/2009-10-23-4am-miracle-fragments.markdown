---
layout: post
title:  "Чудото в 4 сутринта – фрагменти"
date:   2009-10-23
---

<span class="dropcap">П</span>огледна часовника. 1:39. Имаше още много време. А вече му се спеше. Едва успяваше да държи очите си отворени. Може би чудото не идваше точно в 4. Може би щеше да дойде по-рано днес? От няколко седмици упорито се опитваше да остане буден до 4 и все не успяваше. Знаеше, че ако успее, вдъхновението му ще дойде и ще може да напише нещо велико. Все пак Мат го казваше, не кой да е. А Мат базираше теорията си на великия Кулридж, който написал най-добрата си поема в 4 сутринта, след като се е стреснал в съня си. Поемата се казваше Kubla Khan: A vision in a dream – a fragment и беше базирана на виденията в съня на поета. Малко след като започнал да пише (около 50тия стих, като според самия автор поемата е щяла да е дълга 300 стиха), някой почукал на вратата. Кулридж отишъл да отвори – на вратата бил негов колега. Когато се върнал към писането, бил забравил по-голямата част от съня си. Затова добавил „fragment” накрая на заглавието на поемата.

Генади се зачуди дали колегата на Кулридж е разбрал какво е прекъснал. И ако да – дали е съжалявал после. Още по-интересно му беше какви са тези колеги, които си ходят на гости посред нощ. И защо Кулридж отваря по това време. Генади не би отворил вратата на негово място, особено ако е зает да пише. Де да беше зает с писане… размечта се отново.

Преди да започне опитите да остане буден до 4, опита да се събуди внезапно около 4 – както е станало с Кулридж. Беше доста трудно без аларма, а с нея някак не беше много спонтанно. След няколко месеца опити се отказа.
2:05. Натисна за 15ти път F5, за да види дали някой е пуснал нещо ново във фейсбук. Хората спяха. Изобщо не мислеха за него. Не искаха да го забавляват и да му помогнат да издържи още малко. Погледът му се спря на една интересна реклама вдясно от профила му. Предлагаме помощ при наднормено

*(писане)*

тегло. Думите се размазваха. Можеше да се закълне, че пишеше писане преди малко.

*(помагаме на блокирали писатели)*

Започна да се унася. Думите и буквите се сливаха. Мислите му прескачаха от тема на тема.

*(адрес, линк, бар)*
*(адрес, линк, бар)*

Асансьорът го стресна и той подскочи на стола. Беше заспал неусетно. Сънят не му донесе така желаните видения, които да опише после на листа. Донесе му само леко схващане вляво на врата. Стана и отиде до хладилника. Сипа си още една чаша кола. Замисли се. Наскоро гледа интервю с Оливър Стоун, в което режисьорът каза, че без наркотиците нямаше да е толкова велик. А филмите му наистина бяха яки, Генади много ги харесваше. Той се замисли дали това с наркотиците не е просто оправдание. И ако не – дали без тях можеш да си гениален творец или си обречен да си в посредствената “златна среда”.

Реши да си пусне серията на “Студио 60”, в която Мат обясняваше за Кубла Кан. Можеше да го разсее малко. Взе двд-то и го пусна в компютъра. Всеки път като гледаше сериала се кефеше, че си го купи на дискове. Чувстваше се някак по-близък с героите и с Арон Соркин.

Sleep deprivation erodes your internal sensors and allows you to come out of yourself.

Хубава мисъл. Де да ставаше и на практика. След 20 минути гледане реши да прекрати с опитите за вечерта и да се наспи. Или поне да поспи до към 8 – все пак беше на работа сутринта.


> Кръстих разказа „Чудото в 4 сутринта – фрагменти“ защото като опитах да го запиша, WordPress ми направи номер и ми каза, че не съм си написал паролата и ме прати на входната страница. Като си въведох данните, разказът беше изчезнал. Опитах по памет да възстановя каквото бях запомнил (и написах отново някои части).